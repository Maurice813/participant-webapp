## De ziekte van Lyme in Nederland

Huisartsen hebben in 2021 bij circa 25.600 mensen in Nederland een uitbreidende ring- of vlekvormige uitslag op de huid ([erythema migrans](/informatie/erythema-migrans)) vastgesteld, het eerste teken van de ziekte van Lyme. Het aantal mensen dat zich meldt met zo'n huiduitslag is tussen 1994 en 2017 ruim verviervoudigd, maar tussen 2017 en 2021 is het aantal niet verder gestegen. Dit blijkt uit een landelijk onderzoek naar het vóórkomen van de ziekte van Lyme in de huisartsenpraktijk uitgevoerd door het Centrum Infectieziektebestrijding van het RIVM.

Naast mensen met een huiduitslag door de ziekte van Lyme, wordt de diagnose lymeziekte jaarlijks naar schatting bij 1.500 patiënten op basis van andere klachten gesteld. Het aantal tekenbeetconsulten bij de huisarts was in 2021 veel lager dan de vorige meting. Dit kan te maken hebben met de algemene afname van huisartsbezoeken tijdens de COVID-19-pandemie. Ook de stabilisatie van het aantal diagnoses met een huiduitslag zou te maken kunnen hebben met de COVID-19 pandemie, bijvoorbeeld omdat mensen met een rode ring of vlek op de huid minder snel naar de huisarts gingen. Dit is echter niet onderzocht.

In het voor- en najaar zijn teken het meest actief. Van alle mensen die in Nederland door een teek worden gebeten, krijgen ongeveer 2-3 op de 100 (2-3%) de ziekte van Lyme.

In de kaart op de tekenradar-homepage onder "Lyme in Nederland" is weergegeven hoeveel mensen met een rode ring of vlek op de huid door de huisarts zijn gezien. Een rode ring op de huid is een bewijs van de ziekte van Lyme, maar in ongeveer 5-10% van alle gevallen van de ziekte van Lyme verschijnt er geen rode ring of vlek op de huid.

Hieronder is vanaf 1994 aangegeven hoeveel mensen met een rode ring of vlek op de huid door de huisarts zijn gezien gemiddeld over heel Nederland:

- 1994:   39 per 100.000 inwoners

- 2001:   74 per 100.000 inwoners

- 2005: 104 per 100.000 inwoners

- 2009: 134 per 100.000 inwoners

- 2014: 140 per 100.000 inwoners

- 2017: 149 per 100.000 inwoners

- 2021: 147 per 100.000 inwoners
