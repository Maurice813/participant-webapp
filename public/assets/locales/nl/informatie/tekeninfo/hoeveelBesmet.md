 ## Hoeveel teken zijn besmet?

In Nederland is gemiddeld één op de vijf teken (20 procent) besmet met de Borrelia bacterie die de ziekte van Lyme kan veroorzaken. Wel zijn er grote verschillen: op de ene plaats is de helft van de teken besmet, op andere bijna geen. Er is nog onduidelijk waar deze variatie door wordt bepaald. Het hangt waarschijnlijk af van het gebied, de begroeiing, het aantal besmette knaagdieren en de tekendichtheid. Een beet met een besmette teek leidt niet altijd tot de ziekte van Lyme.
 

Naast de Borrelia bacterie die Lyme veroorzaakt, is in Nederland gemiddeld één op de drie teken (30 procent) besmet met een andere tekenoverdraagbare ziekteverwekker. Deze groep bestaat uit verschillende bacteriën, een parasiet en een virus. Bekend is dat deze ziekteverwekkers overgedragen worden naar dier en mens, maar hoeveel mensen hier ziek van worden en hoe we dit het beste kunnen testen is nog onbekend. Ze kunnen allemaal koorts en griepachtige verschijnselen veroorzaken na een tekenbeet.
