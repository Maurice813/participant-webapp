# De ziekte van Lyme

De ziekte van Lyme komt door een tekenbeet. Het is een infectieziekte die door de *Borrelia* bacterie wordt veroorzaakt. 

## Wat zijn de verschijnselen van de ziekte van Lyme?
- Het meest voorkomende signaal van de ziekte van Lyme is een rode ring of vlek op de huid  (erythema migrans) op de plaats waar de teek heeft gebeten. Soms is er  een blauwachtige of roze [vlek](/informatie/lyme) te zien. De ring of vlek verschijnt meestal na enkele dagen tot twee weken na de tekenbeet, maar dat kan ook pas na 3 maanden zijn. Het is dus belangrijk de plek van de tekenbeet een aantal maanden goed in de gaten te houden. 
De ring of vlek wordt steeds groter, wat een kenmerk is voor de ziekte van Lyme. Uiteindelijk verdwijnt de ring of vlek vanzelf. Dit hoeft niet te betekenen dat de bacterie weg is. De bacterie kan in het lichaam aanwezig blijven en later schade aanrichten. Soms raken  mensen besmet  met de bacterie zonder dat ze een rode ring of vlek hebben gezien.
 
[Klik hier of op de rode knop links in beeld om een rode ring of vlek, of andere ziekte van Lyme te melden](/melden)

 
-	In het begin krijgen mensen vaak  griepachtige klachten of soms opzwelling van oorlel of tepel. Deze klachten komen meestal binnen 3 maanden.
-	Als de ziekte niet bijtijds behandeld  wordt kan een volgende fase ingaan.  Dit noemen we late Lymeziekte. Welke klachten iemand krijgt verschilt per persoon. Aandoeningen aan de zenuwen komen het meest voor. Dit kan zenuwpijn of zenuwuitval op verschillende plaatsen in het lijf tot gevolg hebben. Voorbeelden zijn verlamming van de gezichtsspieren of pijn en krachtsvermindering aan een arm of been. Ook kunnen mensen gewrichtsklachten, huidaandoeningen of hartritmestoornissen krijgen.
 

## Behandeling van de ziekte van Lyme
De ziekte van Lyme is te behandelen met antibiotica. Hoe eerder de ziekte bekend is,  hoe beter de behandeling zal aanslaan. In een laat stadium kunnen mensen klachten houden na behandeling. Dit kan ook het geval zijn als de *Borrelia* bacterie niet meer aanwezig is. Dit noemt men ook wel het post-Lymeziektesyndroom.

