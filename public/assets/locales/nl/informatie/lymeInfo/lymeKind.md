## Hoe herken ik een tekenbeet of ziekte van Lyme bij een kind?
Kinderen spelen vaak in het groen en gaan bij wandelingen gemakkelijk van de paden af. Daardoor lopen ze een grotere kans op een tekenbeet en de ziekte van Lyme. Een kwart van alle tekenbeten vindt dan ook plaats bij kinderen.

Tekenbeten komen bij kinderen door hun geringere lengte relatief vaak in het hoofd/halsgebied voor. Een pet of capuchon zou daarom kunnen beschermen tegen teken. Net als het dragen van een shirt met lange mouwen en een lange broek waarvan de pijpen in de sokken zijn gestopt.

Bedekkende kleding geeft nooit volledige bescherming. Het belangrijkste is om kinderen steeds goed op teken te controleren nadat ze in het groen hebben gespeeld. Zodra dat kan is het belangrijk kinderen ook zelf te leren om te controleren op tekenbeten. Controleer ook alle kleding bij thuiskomst.
 

## Hoe herken ik de ziekte van Lyme bij een kind?
De klachten en symptomen door de ziekte van Lyme bij kinderen zijn wisselend. De eerste en meest voorkomende vorm van Lymeziekte bij kinderen is een rode ring of vlek op de huid ([erythema migrans](/informatie/erythema-migrans)). Deze huiduitslag komt bij 77 tot 89% van de kinderen met Lyme voor. Een zeldzamere huidafwijking door Lyme die bij kinderen relatief vaak op het oor voorkomt is een gladde blauwrode pijnloze zwelling van één tot enkele centimeters (een Borrelia lymfocytoom).
 
De bacterie kan zich ook verder door het lichaam verspreiden en verschillende klachten veroorzaken, bijvoorbeeld door infectie van het zenuwstelsel, oftewel Lyme neuroborreliose. De meest voorkomende klacht bij kinderen met Lyme neuroborreliose is de aangezichtsverlamming met een afhangende mondhoek  en met een oog dat niet goed gesloten kan worden. Andere tekenen van een neuroborreliose kunnen zijn dat  de oogbewegingen niet goed verlopen of er tekenen zijn van  een hersenvliesontsteking.

Kinderen met de ziekte van Lyme kunnen ook een gewrichtsontsteking krijgen, oftewel Lyme artritis. Bij de meeste kinderen met Lyme artritis is er sprake van een ontstoken knie met zwelling, pijn en soms roodheid. De ziekte van Lyme kan ook met andere klachten gepaard gaan (zoals vermoeiheid, concentratiestoornissen). Om uitbreiding van de ziekte en complicaties te voorkomen is het  belangrijk dat de ziekte zo snel mogelijk wordt herkend en behandeld.


## Is de ziekte van Lyme anders bij kinderen en volwassenen?
De klachten en symptomen bij de ziekte van Lyme kunnen verschillen tussen kinderen en volwassenen. [Erythema migrans](/informatie/erythema-migrans) komt bij kinderen bijvoorbeeld veel vaker voor in het gezicht en de nek en gaat  bij kinderen ook vaker gepaard met andere klachten zoals koorts, moeheid, hoofdpijn en gewrichtspijn. Ook een Borrelia lymfocytoom komt relatief vaker voor bij kinderen. Zowel kinderen als volwassenen met Lyme neuroborreliose kunnen zich presenteren met een aangezichtsverlamming, maar bij kinderen is dit vaker het enige symptoom van de ziekte.
