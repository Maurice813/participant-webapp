# Welke behandeling of antibiotica worden gegeven bij Lyme?
Als je klachten hebt die kunnen passen bij de ziekte van Lyme kun je worden behandeld met antibiotica. Hierdoor kunnen de aanwezige klachten worden verholpen en complicaties van Lyme op lange termijn veelal worden voorkomen. Eventuele ontstane schade aan de gewrichten en het zenuwstelsel herstelt niet altijd volledig.

## Hoe worden kinderen en volwassenen met de ziekte van Lyme behandeld?
Zowel kinderen als volwassenen met de ziekte van Lyme worden behandeld met antibiotica. Afhankelijk van de leeftijd krijgen kinderen soms een ander type antibioticum voorgeschreven dan volwassenen en in een andere dosering. Het type antibioticum, de dosering en de duur van de behandeling is afhankelijk van het soort klachten en de tijdsduur dat deze klachten bestaan.

De meeste kinderen en volwassenen herstellen volledig na behandeling voor de ziekte van Lyme. Helaas houdt een klein deel van de kinderen en volwassenen klachten na behandeling, zoals vermoeidheid, gewrichtspijn en spierpijn. Tot nu toe is niet goed bekend waarom mensen deze klachten houden, en of er verschillen zijn tussen volwassenen en kinderen. Om dit te onderzoeken loopt het [LymeProspect onderzoek](/onderzoek/lymeProspect).
