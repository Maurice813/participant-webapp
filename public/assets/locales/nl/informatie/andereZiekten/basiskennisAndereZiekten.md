# Andere ziekten door teken en co-infecties

Teken kunnen verschillende ziekteverwekkers bij zich dragen die kunnen worden overgebracht naar de mens.
De bekendste teken-overdraagbare ziekte in Nederland is de ziekte van Lyme.

Een van de andere ziekteverwekkers die door teken overgedragen kan worden is het [Tick-borne encephalitis virus (TBE virus)](/informatie/tekenencefalitis). Dit virus kan voorkomen bij zowel kleine als grote wilde zoogdieren zoals wilde knaagdieren (muizen, eekhoorn), reeën en schapen. Door een beet van een besmette teek of via het drinken van rauwe melk van besmette dieren, kan het virus overgaan op de mens. Hoewel teken-encefalitis vaak zonder ziekteverschijnselen verloopt, kan het virus ook het centrale zenuwstelsel aantasten en een ontsteking aan hersenvliezen of hersenen veroorzaken. TBEV is bekend in Centraal Europa, en is in 2016 voor het eerst aangetoond bij teken in Nederland. Ook zijn er sinds 2016 ongeveer 1 tot 2 patienten met TBE per jaar in Nederland. Samen met andere organisaties onderzoekt het RIVM de verspreiding van het TBE-virus en hoe groot het risico is om in Nederland teken-encefalitis op te lopen. [Klik hier](/nieuws/2020-06-24) voor de gebieden in Nederland waar TBE-virus is aangetoond.

Andere tekenoverdraagbare ziekteverwekkers die gevonden worden in teken in Nederland zijn *Anaplasma phagocytophilum*, *Borrelia miyamotoi*, *Neoehrlichia mikurensis*, *Babesia* en *Rickettsia* soorten. Van deze tekenoverdraagbare ziekten is nog onduidelijk of en hoe vaak deze bij mensen voorkomen in Nederland. We weten wel dat 30 procent van de teken één of meer van deze ziekteverwekkers bij zich draagt. Nog onbekend is of co-infecties van Lymeziekte en andere tekenbeetziekten ernstiger verlopen.

In het [Pandora onderzoek](/onderzoek/pandora) via Tekenradar.nl wordt onderzocht hoe vaak bovenstaande tekenbeetziekten gevonden kunnen worden bij mensen met koorts na een tekenbeet.
