*15 juni 2022*

*Bericht uitgebracht door Amsterdam UMC, Radboudumc en het RIVM*
<br></br>

## Nieuwe test voor lymeziekte niet betrouwbaar

**Om vast te kunnen stellen of iemand lymeziekte heeft, gebruiken artsen in Nederland vaak antistoftesten. Sinds enige tijd zijn er zogenaamde cellulaire testen op de markt. Deze testen zijn niet betrouwbaar blijkt uit de VICTORY-studie van Amsterdam UMC, Radboudumc en het RIVM. Ewoud Baarsma, onderzoeker bij Amsterdam UMC: “Met deze nieuwe testen krijgen teveel mensen onterecht een negatieve of positieve uitslag.” De resultaten van het onderzoek staan in [The Lancet Infectious Diseases](https://www.thelancet.com/journals/laninf/article/PIIS1473-3099(22)00205-5/fulltext).**

---
De standaard bloedtest voor de ziekte van Lyme meet zogeheten antistoffen tegen de lymebacterie. “Met een positieve uitslag van de antistoftest weet je niet altijd of de infectie met de lymebacterie nú plaatsvindt of dat de antistoffen nog aanwezig zijn van een eerdere, misschien al genezen infectie”, vertelt Baarsma. “De nu onderzochte cellulaire testen meten de activiteit van bepaalde afweercellen in het bloed tegen de lymebacterie. We hoopten dat de nieuwe testen beter zouden zijn dan de huidige antistoftesten. Helaas werken ze dus niet beter.” Verschillende commerciële laboratoria gebruiken deze testen en er zijn Nederlanders die hun bloed hiermee laten onderzoeken in Duitsland.

<figure className="figure mb-2 text-center w-100">
  <img className="figure-img img-fluid" style="max-width:400px;width:100%;" src="/assets/images/SK-Lab-RIVM-66.jpg" alt="Foto van bloedbuizen vergelijkbaar met de buizen voor dit onderzoek">
  <figcaption className="figure-caption">De nieuwe testen zijn uitgevoerd op drie groepen: mensen met lymeziekte, gezonde mensen en een groep met andere ziekten die de testuitslag voor lymeziekte kunnen verstoren.</figcaption>
</figure>

### Onjuiste testuitslag

Er deden drie verschillende groepen mee aan het onderzoek: patiënten met lymeziekte, gezonde mensen en een groep mensen met ziekten die erom bekend staan dat ze testen voor lymeziekte kunnen verstoren. De patiënten met lymeziekte werden grotendeels geworven via [Tekenradar.nl](https://www.tekenradar.nl). Freek van de Schoor, mede-onderzoeker bij Radboudumc: “We hebben een aantal cellulaire testen onderzocht en we zagen dat de nieuwe testen regelmatig onterecht aangaven dat men niet de ziekte van Lyme had, terwijl de proefpersonen wel degelijk lymeziekte hadden. Of juist het omgekeerde, de test was positief, maar de proefpersonen hadden helemaal geen lymeziekte. Dit zou in de praktijk betekenen dat veel mensen de verkeerde behandeling zouden krijgen op basis van deze testuitslagen.” Baarsma voegt hieraan toe: “We kunnen natuurlijk alleen met zekerheid iets zeggen over de testen die we hebben onderzocht, maar onze studie laat zien dat je voorzichtig moet zijn met het gebruik van bloedtesten voor lymeziekte waarvan de betrouwbaarheid niet vaststaat. Kort door de bocht: wij ontraden het gebruik van deze testen. En we blijven ons inzetten om de diagnostiek van lymeziekte te verbeteren.”

### Filmpje

Hieronder een filmpje met uitleg over het VICTORY-onderzoek naar de werking van de cellulaire test.

<br></br>

<video controls="controls" width=100%>
    <source src="https://www.rovid.nl/rivm/aco/2022/rivm-aco-20220613-id22vdl3i-web-hd.mp4" type="video/mp4">
    <track label="Subtitles" srclang="nl" src="/assets/subtitles/rivm-aco-20180815-idlwx2do9-ondertiteling.vtt" default>
    Uw browser ondersteunt het video-element niet.
</video>

### Meer informatie over tekenbeten en ziekte van Lyme

- <https://www.tekenradar.nl>
- <https://www.rivm.nl/tekenbeten-en-lyme>
- <https://www.expertisecentrumlyme.nl>

Heb je een tekenbeet? Haal de teek snel weg met een puntig pincet of tekenverwijderaar. Tekenbeten kun je melden op www.tekenradar.nl. Op deze website kun je jezelf ook aanmelden om elke week door te geven of je tekenbeten hebt opgelopen.

<br></br>
