# Uitleg tekenverwachting
De Tekenverwachting op Tekenradar.nl geeft voor elk deel van Nederland aan hoe actief de nimfen gemiddeld zijn. De nimf <span style="color:red">missing link</span> is het stadium van de teek waardoor mensen het vaakst gebeten worden. Naast de actuele verwachting is het mogelijk om tot tien dagen vooruit te kijken. Er worden vijf categorieën onderscheiden: minimaal tot nul, gering, middelmatig, hoog en zeer hoog. De Tekenverwachting zegt niets over het aantal teken in een bepaald gebied of het aantal besmette teken. De tiendaagse Tekenverwachting wordt gebaseerd op de waargenomen weersomstandigheden, de meerdaagse weersverwachtingen en het moment van het jaar.
*Vanaf mei tot ver in de zomer is de verwachte tekenactiviteit in heel het land continu hoog. Dan geeft de radar weinig tot geen variatie weer.*



De verwachting is gebaseerd op de maandelijkse tekenvangsten die groepen vrijwilligers sinds zomer 2006 in het kader van het [Natuurkalender programma](http://www.natuurkalender.nl) op vijftien vaste locaties van tweehonderd vierkante meter vangen. Uit deze tekenvangsten blijkt dat tekendichtheden en ook het percentage met de Borrelia bacterie besmette teken lokaal sterk kunnen verschillen. Aangezien de vanglocaties in bos- en natuurgebieden zijn uitgevoerd is de verwachting vooral geldig voor dit soort gebieden. Het is nog onbekend of het activiteitsniveau van teken in tuinen door andere factoren beïnvloed wordt.



Een belangrijk doel van de tekenverwachting is mensen bewuster maken van de aanwezigheid van actieve teken zodat ze zichzelf na een bezoek aan natuur, park of tuin controleren op een tekenbeet en zich beter beschermen tegen een tekenbeet.
