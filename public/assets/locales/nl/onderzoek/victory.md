## Victory onderzoek
De standaard diagnostische tests om te onderzoeken of iemand Lyme heeft, hebben enkele belangrijke beperkingen. Ze zijn ongevoelig in de vroege fase van de ziekte en maken bij langdurige klachten niet goed onderscheid tussen een doorgemaakte en actieve lymeziekte.
Een diagnostische test die wel gevoelig is tijdens een beginnende Lyme-infectie die goed onderscheid maakt tussen een oude en actieve infectie zou een goede aanvulling zijn op bestaande tests. Van cellulaire tests wordt gezegd dat die deze eigenschappen hebben. Binnen het Victory-onderzoek is onderzocht of cellulaire tests van aanvullende waarde zijn in het stellen van de diagnose lymeziekte bij mensen die lymeziekte meldden via Tekenradar. 
Het onderzoek sloot aan bij het LymeProspect onderzoek. De tests werden onderzocht in patiënten bij wie de ziekte van Lyme is bewezen, bij gezonde mensen en bij andere controles. Met de resultaten van dit onderzoek kunnen we de toegevoegde waarde van cellulaire tests nauwkeurig bepalen. Deze resultaten zijn belangrijk voor zowel artsen als patiënten. Het levert namelijk meer inzicht op in de diagnostische mogelijkheden en dus behandeling van lymepatiënten in Nederland en daarbuiten.
Resultaten van het onderzoek worden binnenkort verwacht. Zie ook [Publicaties onderzoeksresultaten](/onderzoek/publicaties).

Het Victory-onderzoek wordt uitgevoerd door Amsterdam UMC, Radboudumc en het RIVM, en is mogelijk gemaakt door ZonMw en het ministerie van [VWS](https://www.rijksoverheid.nl/ministeries/ministerie-van-volksgezondheid-welzijn-en-sport).
