## Preventieve antibiotica onderzoek
Na een tekenbeet kan de ziekte van Lyme ontstaan. Als dat gebeurd kan antibiotica gegeven worden om van de ziekte te herstellen. Een andere mogelijkheid is om preventief antibiotica te geven na een tekenbeet, maar daar zitten ook nadelen aan: de meeste mensen worden waarschijnlijk niet ziek na een tekenbeet, waardoor ze dus onnodig antibiotica gebruiken. Antibiotica gebruik kan bijwerkingen geven en draagt bij aan resistentie-ontwikkeling. Daarom is via Tekenradar onderzocht hoe goed preventieve antibiotica werkt, en of de nadelen opwegen tegen de voordelen. Mensen die een tekenbeet meldden werden daarbij ingedeeld in twee groepen. De ene groep is gevraagd om in overleg met de eigen huisarts binnen drie dagen na het verwijderen van de teek éénmalig antibiotica in te nemen. De andere groep is gevraagd om juist geen antibiotica te nemen. Uit het onderzoek bleek dat preventieve antibiotica 67% van de lymeziekte gevallen na een tekenbeet kan voorkomen, maar ook dat het door ongeveer 50 mensen genomen moet worden om één lymeziekte geval te voorkomen. Dat laatste komt doordat bij 50 mensen met een tekenbeet gemiddeld slechts één keer lymeziekte ontstaat. Daarom wordt preventieve antibiotica na een tekenbeet niet standaard gegeven in Nederland, maar alleen overwogen als de teek langer dan 24 uur heeft vastgezeten, omdat de kans op lymeziekte dan wat hoger is.

In het onderzoek is ook gekeken of de kans op lymeziekte nauwkeuriger voorspeld kan worden met een snelle tekentest, zodat preventieve antibiotica alleen aan mensen met een veel hogere kans op lymeziekte gegeven kan worden. De snelle tekentest die in het onderzoek is bekeken bleek niet goed te werken, maar sommige laboratoriummetingen aan de teek bleken wel voorspellend voor de kans op lymeziekte. Misschien biedt dit mogelijkheden om in de toekomst wel een betrouwbare snelle tekentest te krijgen waarmee gericht preventieve antibiotica na een tekenbeet gegeven kan worden.

Zie ook [Publicaties onderzoeksresultaten](/onderzoek/publicaties).
Het onderzoek is uitgevoerd door het RIVM, en is mogelijk gemaakt door ZonMw en het ministerie van [VWS](https://www.rijksoverheid.nl/ministeries/ministerie-van-volksgezondheid-welzijn-en-sport).
