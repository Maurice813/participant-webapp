## LymeProspect onderzoek naar aanhoudende klachten na lymeziekte 
Sommige mensen houden klachten nadat zij de ziekte van Lyme hebben gekregen. Ook na behandeling met antibiotica. Het gaat dan om klachten als vermoeidheid, pijn en concentratiestoornissen. In het LymeProspect onderzoek via Tekenradar is gekeken hoe vaak deze klachten voorkomen bij kinderen en volwassenen. Ook onderzoeken we wat de oorzaken en mogelijke behandelingen zijn.

Het LymeProspect onderzoek laat zien dat volwassen lymepatiënten 4 tot 6% vaker klachten houden na behandeling met antibiotica. Het gaat om vermoeidheid, pijn en concentratieproblemen die bij 27% van de lymepatiënten voorkomen, en bij 21% tot 23% van de mensen zonder deze ziekte. Ook waren de klachten van de lymepatiënten ernstiger. Dergelijke langdurige klachten lijken dus het gevolg te kunnen zijn van de ziekte van Lyme, echter wel bij een klein maar substantieel deel van de patiënten. Het is belangrijk om aanhoudende klachten te erkennen en beter inzicht te krijgen in oorzaken van deze klachten. Dit kan bijdragen aan het voorkomen van klachten en aan verbetering van de behandeling ervan. Meer resultaten van het LymeProspect onderzoek bij volwassenen en volgen nog. Zie ook [Publicaties onderzoeksresultaten](/onderzoek/publicaties).

Het onderzoek wordt uitgevoerd door het RIVM en de Lyme-centra en afdelingen kindergeneeskunde van het [Amsterdam UMC](https://www.amc.nl/web/specialismen/expertisecentra-een-overzicht/amsterdam-umc-multidisciplinair-lymeziekte-centrum-amlc.htm), [Radboudumc en Gelre ziekenhuizen Apeldoorn](https://www.radboudumc.nl/patientenzorg/aandoeningen/lymeziekte) , en is mogelijk gemaakt door ZonMw en het ministerie van [VWS](https://www.rijksoverheid.nl/ministeries/ministerie-van-volksgezondheid-welzijn-en-sport).
