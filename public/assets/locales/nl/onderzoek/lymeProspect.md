## LymeProspect-Plus onderzoek via Tekenradar

Meer dan 4000 mensen vulden in voorgaande jaren vragenlijsten in voor het LymeProspect onderzoek en het Tekenradar vragenlijstonderzoek. Dankzij deze waardevolle informatie weten we steeds meer over de ziekte van Lyme in het eerste jaar na behandeling. Vanaf het najaar van 2024 vragen wij aan deze deelnemers om de nieuwe LymeProspect-Plus vragenlijst in te vullen. Ze ontvangen daarvoor een uitnodiging per e-mail. 

Het gaat om mensen die jaren geleden lymeziekte hebben gehad, en mensen die in dezelfde periode geen lymeziekte hebben gehad. Beide groepen vullen opnieuw vragen in over hun gezondheid. Zo kunnen we onderzoeken of de ziekte van Lyme meer dan een jaar na behandeling nog klachten kan geven.    

We hopen op steun van de eerdere deelnemers. Ook als je situatie inmiddels veranderd is en je in de tussentijd nieuwe tekenbeten, de ziekte van Lyme of andere ziektes hebt gekregen. Maar ook als je juist helemaal geen klachten meer hebt of nooit klachten hebt gehad. In al deze gevallen is het heel nuttig om aan het onderzoek mee te doen.

Het LymeProspect-Plus onderzoek via Tekenradar is een samenwerking van het [RIVM](https://www.rivm.nl/tekenbeten-en-lyme), [Amsterdam UMC](https://www.amc.nl/web/specialismen/expertisecentra-een-overzicht/amsterdam-umc-multidisciplinair-lymeziekte-centrum-amlc.htm), [Radboudumc](https://www.radboudumc.nl/patientenzorg/aandoeningen/lymeziekte), en is mogelijk gemaakt door [ZonMw](https://www.zonmw.nl/nl). Het is een vervolg op het LymeProspect onderzoek en het Tekenradar vragenlijstonderzoek. Meer informatie over dit eerdere onderzoek en de resultaten daarvan staan hieronder.

## LymeProspect onderzoek naar aanhoudende klachten in het eerste jaar na lymeziekte 
Sommige mensen houden klachten nadat zij de ziekte van Lyme hebben gekregen. Ook na behandeling met antibiotica. Het gaat dan om klachten als vermoeidheid, pijn en concentratiestoornissen. In het LymeProspect onderzoek via Tekenradar is gekeken hoe vaak deze klachten voorkomen in het eerste jaar na behandeling bij kinderen en volwassenen. Ook onderzoeken we wat de oorzaken en mogelijke behandelingen zijn.

Het LymeProspect onderzoek liet zien dat volwassen lymepatiënten 4 tot 6% vaker klachten houden één jaar na behandeling met antibiotica. Het gaat om vermoeidheid, pijn en concentratieproblemen die bij 27% van de lymepatiënten voorkomen, en bij 21% tot 23% van de mensen zonder deze ziekte. Dergelijke langdurige klachten lijken dus het gevolg te kunnen zijn van de ziekte van Lyme, echter wel bij een klein maar substantieel deel van de patiënten. Het is belangrijk om aanhoudende klachten te erkennen en beter inzicht te krijgen in oorzaken van deze klachten. Dit kan bijdragen aan het voorkomen van klachten en aan verbetering van de behandeling ervan. Zie ook [Publicaties onderzoeksresultaten](/onderzoek/publicaties).

Het LymeProspect onderzoek is uitgevoerd door het [RIVM](https://www.rivm.nl/tekenbeten-en-lyme) en de Lyme-centra en afdelingen kindergeneeskunde van het [Amsterdam UMC](https://www.amc.nl/web/specialismen/expertisecentra-een-overzicht/amsterdam-umc-multidisciplinair-lymeziekte-centrum-amlc.htm), [Radboudumc ](https://www.radboudumc.nl/patientenzorg/aandoeningen/lymeziekte) en Gelre ziekenhuizen Apeldoorn, en is mogelijk gemaakt door [ZonMw](https://www.zonmw.nl/nl) en het ministerie van [VWS](https://www.rijksoverheid.nl/ministeries/ministerie-van-volksgezondheid-welzijn-en-sport).
